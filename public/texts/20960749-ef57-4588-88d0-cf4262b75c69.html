<div class="intro-bold">
<p>CILINDERFEST is terug, met een volgepropte mini-editie. Laat je trommelvliezen klapperen met de punk en hardcore van HATER, Cornered, Skroetbalg, SWELL, Toprot en de mannen van Neuk! Zij trekken hun 25 jaar oude klassieker “Tot de schijt ons doodt” uit de kast voor een slopende set. Feestje!</p>
</div>
<p><strong>Toprot</strong> is een Haags vierkoppig anarchistisch drunkpunkmonster. Zodra het gaspedaal wordt ingetrapt kom je terecht in een wervelstorm van chaos, gemene rock-'n-rollriffs en retestrakke boem-takbeats waar pas een einde aan komt als het bloed uit je oren stroomt. Fuck alles en fuck Toprot!</p><p>Hardcorekwartet <strong>SWELL</strong> uit Tilburg zoekt naar de groove met hun unieke mix van snelle riffs, zware breaks, en screams gecombineerd met melodieuze zang. Onmogelijk om stil op te blijven staan. Met hun debuut-EP “Mercy Never Wanted Me” op zak speelden ze in de Popronde de Nederlandse podia plat.</p><p><strong>Skroetbalg</strong> is een punkrock-'n-rollcommando uit Drenthe. Geboren uit verveling tijdens de eerste lockdown in 2020, gestart uit ongeduld in 2021 en de vijftigste show werd eind 2022 gespeeld. De mannen van Skroetbalg bezingen in het Drents-Nedersaksisch de zaken die het leven de moeite waard maken: bier, auto's, vechten, andermans moeder en natuurlijk hun geliefde provincie. De Balgen zijn niet bang om daarbij de geluidsbarrière te doorbreken.</p><p>Als Jan Smit een kind zou krijgen met Freddy Madball, zouden ze de baby <strong>HATER </strong>noemen. De band maakt Nederlandstalige hardcore die doet denken aan Born From Pain, Herder en Neuk! Niet zo raar, want HATER bestaat uit lui die in deze bands spelen of hebben gespeeld, dussssss… Het is tijd om vooraan te staan met je vuist in de lucht en je dansschoenen aan. Thuis blijven kan je als je dood bent. Komt dat zien!<br><br><strong>Cornered</strong> komt uit de ghettos van Leeuwarden. De hardcoreformatie sloopt sinds 2009 met enige regelmaat podia door heel Europa. New York hardcore… kort, krachtig en relevant.</p><p>De lokale helden van <strong>Neuk!</strong> hebben eigenlijk geen introductie meer nodig. Maar we doen het toch. Neuk! is een Nederlandstalige&nbsp;hardcore-/punkband met&nbsp;rap-invloeden uit&nbsp;Hoofddorp en&nbsp;omstreken. Woede over alledaagse onderwerpen is hun drijfveer. In 2006 ging de band even op vakantie, maar vanaf 2007 werden de podia weer onveilig gemaakt. De klassieke sloopkogel “Tot de schijt ons doodt” is 25 jaar oud, dus komt Neuk! feestvieren met een speciale set. Dat dak gaat er weer af! Waarom mollen jullie niks?</p>