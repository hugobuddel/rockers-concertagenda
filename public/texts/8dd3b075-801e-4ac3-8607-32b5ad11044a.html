<p></p>
<p>Ze zijn niet de eerste Mongoolse band die onze zaal aandoet (Hanggai maakte eerder ook indruk), maar wie had ooit kunnen verwachten dat een Mongoolse act in de Main Stage van 013 zou staan? Wij niet, maar dat laat maar eens zien hoe volstrekt uniek het fenomeen <strong>The HU</strong> is. De band uit Ulaanbaatar speelt op instrumenten als de morin khuur, de tovshuur, de tumur khuur en zingt vrijwel uitsluitend met de kenmerkende Mongoolse keelzang. Wat ze dan zo succesvol maakt? Ze doen het allemaal op een onderlaag van knallende heavy metal. En de metalscene, die toch vaak te boek staat als “conservatief”, slobberde nummers als ‘Yuve Yuve Yu’ en ‘Wolf Totem’ op als een bakje vlaflip. The HU ging viral en zie: nu spelen ze wereldwijd in grote zalen. Zo inclusief is de metalwereld dus óók. In 2022 komt hun tweede plaat ‘This Is Mongol’ uit en dat brengt ze vanavond naar 013. HU! HU! HU! HU! </p>
<p></p>