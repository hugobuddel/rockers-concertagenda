<p>Bij 013 houden we wel van wat goeie progmetal op zijn tijd. Dus wat dachten jullie van deze heerlijke co-headline? Het Britse <strong>Haken</strong> is doorgestoomd naar de absolute top van het genre. We weten niet waar de bandnaam vandaan komt, maar dat ze prachtige klanktaptijten kunnen haken, staat buiten kijf. Daarbij vallen 2 dingen op: de band houdt het (meestal) binnen de 5-6 minuten - toch vrij uitzonderlijk in het genre - en ongeacht hoe wiskundig of bizar virtuoos het ook wordt, Haken schrijft verdomd aanstekelijke melodieën. In 2022 verschijnt het nieuwe album (met <em>founding member</em> Pete Jones terug op toetsen) en ‘Nightingale’ is alvast een heerlijke smaakmaker. Ze komen samen met <strong>Between The Buried And Me</strong>,&nbsp;een band die uit de loodzware prog-death komt. Maar echt, albums als ‘Alaska’ of meesterwerk ‘Colors’ zijn mokerharde platen. Tegenwoordig is de band wat meer progmetal dan deathmetal, maar ze zijn nog steeds niet bang om de <em>death growls</em> tevoorschijn te halen. Aan de andere kant, banjo’s, handclaps, belletjes of andere gekkigheid zullen ook wel voorbij komen vanavond. Horen is geloven.<br></p>
<p>En mocht je nog behoefte hebben aan wat meer loodzwaar metalwerk, dan verwijzen we u graag naar opener <strong>Cryptodira</strong>. Ook progmetal, maar dan een tandje steviger. Denk: early-Between The Buried And Me en Against The Burial, zonder in djentcliché’s te vervallen. Lekker.</p>