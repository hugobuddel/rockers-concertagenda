<div class="long-html">
  <section class="long-html__text">
    <p>
      Deze avond zie je maar liefst vier veelbelovende heavy rockbands in
      Paradiso. Onze zuiderburen tonen zich van hun hardste kant met de volgende
      line up: rocktrio Brutus, psychedelische post-metal
      collectief&nbsp;PSYCHONAUT, de postpunknoise van The Waltz en metalband
      RONKER. Het tijdsschema van deze avond volgt later.
    </p>
    <p>
      <strong>Brutus </strong>- Grote Zaal<br />De onstuimige rock van het
      Leuvense trio Brutus is lastig in een hokje te plaatsen. De muziek van
      zingende drummer Stefanie Mannaerts, gitarist Stijn Vanhoegaerden en
      bassist Peter Mulders is een mix van postrock-constructies,
      metal-dynamiek, hardcore energie en progrock, aangevuld met pure
      popmelodieën die het geluid van Brutus geheel eigen maken. Eerder was de
      band op Europese tours met Russian Circles en Chelsea Wolfe. Vorig
      brachten zij met succes hun derde album ‘Unison Life’ uit en deze zomer
      maken zij hun opwachting op festivals als Pinkpop, Rock am Ring en
      Pukkelpop.
    </p>
    <p>
      <strong>PSYCHONAUT </strong>- Grote Zaal<br />De Belgische rockband
      PSYCHONAUT is beïnvloed door bands uit de jaren zeventig als Led Zeppelin
      en Pink Floyd, maar ook geïnspireerd door hedendaagse heavy artiesten als
      Tool of Amenra. Op hun debuutalbum ‘Unfold The God Man’ worden
      filosofische en existentiële thema’s aangesneden. Het drietal heeft naam
      gemaakt in de Benelux underground door hun rauwe en meeslepende live show,
      waarin hun muur van geluid samengaat met visuele landschappen en stemmig
      lichtontwerp.
    </p>
    <p>
      <strong>RONKER </strong>- Bovenzaal<br />Omdat het leven al complex genoeg
      is, gaat de Belgische rockband RONKER op zoek naar de zwaarte in
      simpliciteit. In 2023 releaste zij hun eerste EP ‘Self Loathing Self Help’
      op Labelman. Met één been diep geworteld in het gitaargeweld uit de jaren
      negentig en het andere verstrengeld in de galm van de jaren tachtig,
      balanceert de band bewust op de rand van uitersten. Blackened postpunkgaze
      voor Nine Inch Nails fans, of is het indie metal? RONKER is vooral een
      band die je live moet zien; waar de waas van feedback over het geweld
      raast.
    </p>
    <p>
      <a href="https://www.paradiso.nl/programma/the-waltz/1057717"
        ><strong>The Waltz </strong>- Bovenzaal</a
      ><br />Jong, gretig en stevig geworteld in het heden, presenteren The
      Waltz een eclectisch geluid dat het best omschreven kan worden als
      postpunk met een flinke dosis noise en een vleugje pop. Tijdens de
      pandemie doken The Waltz de DUNK! studio's in Zottegem, België in om hun
      debuutalbum op te nemen. Het resultaat is een debuutalbum met prikkelende
      songs en pakkende hooks. Een geluid wat doet denken aan artiesten als
      Idles, The Jesus Lizard, Heavy Lungs en Black Midi.&nbsp;
    </p>
  </section>
</div>
