<p>Hij is de snelst rijzende ster in de instrumentale muziek: de Australiër <strong>Plini</strong>! Hoe dat komt is niet zo moeilijk. De man is een bizar goede gitarist. Wat Plini uit zijn gitaar krijgt is haast buitenaards. (En dat allemaal met de kalmte alsof hij de weekboodschappen doet.)&nbsp;Zijn nummers, hoewel instrumentaal, zijn met al die moeilijke ritmes en akkoorden toch nog&nbsp;superpakkend en atmosferisch. Genres zijn daarbij voor Plini niet belangrijk. Of het nu progrock is, djent, progressive metal, jazz, klassieke gitaar of fusion – deze Aussie draait er zijn hand niet voor om. Oh, en hadden we al gezegd dat hij een bijzonder grappige droogkloot is? (“My name is Plini. It’s… just weird”) Vanavond staat hij met band in 013. Verplicht voer voor alle gitaarliefhebbers!</p>
<p>Wie naast Plini ook een naam aan het opbouwen is op YouTube is de Pool <strong>Jakub Zytecki</strong>. Ook hij is een bizar goede gitarist, maar geeft meer ruimte aan synths en daarbij stapt Jakup, in tegenstelling tot de headliner,&nbsp;wel graag naar de microfoon. Openers zijn de solo-muzikanten <strong>Jack Gardiner</strong> en <strong>Owane</strong>, die dit jaar gezamenlijk een jazzfusion plaat gemaakt hebben met de naam ‘Guardian Spirits of the Quantum Multiverse’. Tja, ook deze twee nemen zichzelf niet al te serieus. </p>