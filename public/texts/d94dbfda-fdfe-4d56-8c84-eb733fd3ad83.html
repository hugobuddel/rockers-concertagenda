<div class="c-intro c-intro--large"><div class="container"><div class="row"><div class="c-intro__col col-12 col-md-10 col-xl-7"><p>De Roos is dé competitie voor muzikaal talent in Nijmegen! Dit jaar wordt de 37ste editie van deze jaarlijks terugkerende muzikantencompetitie georganiseerd door Doornroosje. Al sinds 1986 maakt de Roos een belangrijk deel uit van de Nijmeegse muziekscene en biedt deze wedstrijd het perfecte podium voor ambitieuze beginnende acts met een eigen repertoire uit de regio Nijmegen. Deze voorronde spelen Femme Fugazi, Tricky Pitcher en Gang van Zaken in Merleyn.</p></div></div></div></div><div class="row justify-content-center"><div class="col-12 col-lg-10 col-xl-7 s-event__content"><p><strong>Femme Fugazi&nbsp; &nbsp;</strong></p><p>FEMME FUGAZI is een frontvrouw aangedreven garage/post-punk band uit Nijmegen. De band combineert spoken word, punk-ethos en overstuurde gitaren tot een onvoorspelbaar geheel. FEMME FUGAZI is onlosmakelijk verbonden met bands uit de opkomende post-punkgolf van de laatste jaren. Denk hierbij aan een mix tussen Dry Cleaning en IDLES. De band speelt pas sinds 2022 onder zijn huidige naam en bezetting, maar wist daarvoor al een tour door Nederland te plannen met shows in o.a. Merleyn en De Pul. Ook wisten ze al een uitverkochte seated-show te spelen in Doornroosje. De tour werd helaas door coronaperikelen afgeblazen. Toch maken ze met de nieuwe bezetting alweer snel stappen: ze hebben al meerdere podia gedeeld met opkomende bands (Popronde-bands als VULVA) en delen in 2023 het podium met bands als Bongloard en E.T. Explore Me. Dit najaar brengen ze hun eerste single uit.</p><p><strong>&nbsp;</strong></p><p><strong>Tricky Pitcher&nbsp;&nbsp; &nbsp;</strong></p><p>Dit vijftal beste vrienden weet met een eigen visie nummers te schrijven waarbij headbangen en dansen perfect hand in hand gaan. Catchy riffs en harde, snelle solo’s lijken te verraden dat funk en rock grote invloeden zijn, maar ook eigenwijze grooves en raps doen vermoeden dat trance en hiphop een bron van inspiratie zijn. Gecombineerd met een energieke live performance ontstaat er een uitdagende cocktail waarbij Tricky Pitcher elk podium weet af te breken. In februari 2023 duikt Tricky Pitcher de studio in voor hun debuut EP, om vervolgens het land met hun muziek te veroveren.<br><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p><p><strong>Gang van Zaken&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong></p><p>De Gang van Zaken is de band die je een scala aan emoties laat voelen. Hun muziek neemt je aan de hand en laat je niet meer los. Met funky baslijntjes, swingende ritmes, huilende gitaarsolo’s en, sinds kort, een scheurende saxofoon wordt de zaal opgezweept. De gang van zaken wordt onder de loep genomen, waarbij de vele facetten van het constant veranderende leven aan bod komen. Ouder worden, nieuwe levensfases tegemoet gaan en leren genieten van de kleine dingen. Of verliefd worden en hier volledig in opgaan. Hun muziek kan ook melancholie teweegbrengen en je laten reflecteren, om dat daarna weer van je af te laten glijden, je hoofd achterover te tillen en de zon tegemoet te stralen.</p></div></div><div class="c-divider"></div><div class="row c-event-row"><div class="col-12 col-lg-3 col-xl-2"><h2 class="c-event-row__title">genre</h2></div><div class="col-12 col-md-10 col-lg-9 col-xl-8 offset-md-1 col-xl-8 offset-lg-0"><div class="c-event-row__content">
pop, rock, punk
</div></div></div>