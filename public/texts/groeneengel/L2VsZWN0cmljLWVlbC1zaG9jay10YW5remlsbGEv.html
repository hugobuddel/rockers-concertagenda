
    <div class='long-html'>
    <section class='long-html__text'>
    <p>**Combi-avond met twee fantastische energieke rockbands! **</p>
<p><strong>Electric Eel Shock</strong><br>De Japanse rock ‘n’ roll garage-band Electric Eel Shock komt na jaren weer terug naar Europa voor een flinke tour! Het trio viert alweer zijn 30-jarige bestaan. De band uit Tokyo is geen onbekende, zo speelde ze wereldwijd overal en maakt indruk met hun energieke shows op festivals als Roskilde, maar ook als opener in het verleden bij o.a. Danko Jones en Peter Pan Speedrock. De band maakt rock ‘n’ roll-garage muziek, maar ook invloeden van metal en stoner zijn zeker aanwezig! De shows van dit knotsgekke rock ‘n’ roll monster zijn alles behalve saai en met hun uitstekende live status is dit een show die je niet wil missen!</p>
<p><strong>TankZilla</strong><br>Satan neukte een Panzer en het nageslacht is TankZilla. Zou zomaar kunnen. Wat er werkelijk gebeurde in de krochten van Eindhoven: nadat Peter Pan Speedrock definitief de plug eruit trok, stuitte zanger-gitarist Peter van Elderen op voormalig Wolfskop-drummer Marcin Hurkmans. Zodra dit stel grondige muziekjunkies ging jammen, voelde het alsof hun motoriek verstrengeld was. In de Lichtstad sloegen de bliksems in en alle stoppen door. Sinds die frankensteinerij zijn het elektromagnetische broeders met andere moeders. Dit tweekoppige monster heeft het platwalsvermogen van een dubbelgepantserde tank, gewapend met een arsenaal aan riffs en beats van Godzilla-kaliber. In de geest van Repomen – Peters ronkende Roadburn-alumni uit een vorig leven – wordt de asfaltgroove tot boogie-gruis verpulverd. TankZilla slaat op tilt!</p>

    </section>
    
    
    </div>
  