
				
				<p class="intro"><strong>Waar Tim Vantol, van oorsprong een Hoofddorpse muzikant, ooit begon als ware hardcore punk-rockers is hij nu beter thuis in de scene van akoestische folk punk. Zijn geboorteplaats verruilde hij voor een plek aan de voet van de Alpen in het Duitse Berchtesgaden, zo'n 800 meter boven zeeniveau en een hele wereld verwijderd van het hectische stadsleven.</strong></p><p>Vanuit deze natuurrijke omgeving schreef hij in alle rust zijn nieuwste album ‘Better Days’. Op het nieuwe album explodeert Tim Vantol zowat van een nieuw gevonden levenslust. Hij heft zijn vuist, huilt naar de maan, stroopt zijn mouwen op en slaakt een triomfantelijke kreet want zijn ‘Better Days’ zijn aangebroken.</p>
<p>Tim Vantol klinkt als de welwillende leider van een goedaardige straatbende of de laatste verantwoordelijke man in deze krankzinnige wereld. Het klinkt alsof socialisme zou werken met jongens zoals hij. Het is rauw, maar rauw zoals de wol in je favoriete trui.</p>
<p><strong>Supportact: Sauro Locchi</strong><br>
Na jarenlang in bands gespeeld te hebben besloot Sauro op zijn eigen instincten te vertrouwen en een aantal ‘acoustic guitar driven 90’s power pop’ songs te schrijven. Songs over de keren dat hij aan de bar zat te piekeren over zijn leven. Songs over verandering en afkicken van z’n oude leven. Weg van negativiteit en positiviteit laten bloeien. Out with the old, in with the new.</p>

			