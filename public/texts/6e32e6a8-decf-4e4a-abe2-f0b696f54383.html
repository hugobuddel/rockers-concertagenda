 <p><strong>Ugly Kid Joe, de legendarische heavy metalband uit de jaren 90 gaat op Europese tour en stopt in Leeuwarden voor een unieke date in Nederland! De Amerikaanse band scoorde in de 90’s twee megahits met 'Everything About You' en de cover 'Cats In The Cradle'. Na verschillende stops in hun muzikale tijdlijn komen de hardrock veteranen voor het eerst in 2015 weer uit met een full-length album. Met inmiddels nog meer nieuwe muziek op zak, en samen met rockbands Virgin Prozak en My Diligence, komen ze onze Grote Zaal opschudden!</strong></p> <p><strong>Ugly Kid Joe</strong><br>Ugly Kid Joe is moeilijk in een hokje te stoppen: met een mix van hardrock, metal, funkrock en een vleugje satire, maken de California rockers comeback op comeback. In 1992 verschijnt het debuutalbum ‘America's Least Wanted’: een uiterst succesvolle debuutplaat met twee grote hits. In de periode hierna brengt de band nog twee platen uit voordat ze in 1997 uit elkaar vallen. Inmiddels hebben de rockers meerdere comebacks gemaakt. Zo kwamen ze in 2011 weer bij elkaar en brachten ze in 2015 voor het eerst weer volledig nieuw materiaal uit met de plaat ‘Uglier Than They Used Ta Be’. Nu, inmiddels 7 jaar na dit album zijn ze wéér terug en frisser dan ooit. Voor deze nieuwste plaat, ‘Rad Wings Of Destiny’, werkt de band samen met de producer van hun debuutalbum (van inmiddels 30 jaar geleden). Een succesformule én zeker geen vergane glorie: ze krijgen het ook nog eens voor elkaar om een plaat te maken vol nieuwe energie.</p> <p><strong>Virgin Prozak</strong><br>Powertrio Virgin Prozak uit België brengt een heavy mix van alternative, grunge en stonerrock naar onze Grote Zaal. De mannen hebben inmiddels twee EP’s uitgebracht (Plethora I &amp; II) en hun laatste singles ‘Witch’ en ‘The Doubt Remains’ belooft veel&nbsp;moois voor het nieuwe jaar. Zoals leadsinger Simon Rosefeld zegt: “Get ready, for we are hungry for way more!”.</p> <p><strong>My Diligence</strong><br>Terugkerend naar hun oorsprong als powertrio, bestond het jaar 2022 voor My Diligence uit schrijven, stijlen verkennen en het inslaan van een nóg radicalere weg, zonder hun originaliteit te verliezen. Het resultaat: het inmiddels vierde album van het Belgische trio, ‘The Matter, The Form and Power’, is onmiskenbaar harder en zwaarder dan zijn voorgangers. De plaat zorgt voor een intense en meeslepende soundscape, die een nieuw facet van de band blootlegt.</p> <p><em>Zaal: Grote Zaal | Type: Staconcert | Garderobe gratis</em></p> 