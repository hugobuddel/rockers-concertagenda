<p>Normaal staan ze op ons podium in boze-mannen-modus, met hun ziedende metalbands Soilwork en Arch Enemy. Maar wie verwacht dat <strong>The Night Flight Orchestra</strong> uit hetzelfde vaatje tapt, komt toch echt bedrogen uit. Dit is een overtuigende ode aan de 80’s! En dat gaat van je reinste yacht rock (ze hebben nota bene een clip op een <a href="https://www.youtube.com/watch?v=H8mNnBhZ5v4" target="_blank">yacht</a>) via soft-pop, progrock en knallende disco om uit te komen bij de meest cheesy ballads. Ja, ze vliegen echt alle genres af tijdens deze Aeromantic Experience Tour. En die Journey brengt je van Toto’s '<em>Africa</em>' naar Asia met tussenstops in Chicago, Kansas en Boston om maar wat inspiraties te noemen. Dus trek je white jeans aan: dit wordt een heerlijke Chardonnay Night vol verslavend goede popliedjes. En daar komt geen coversong bij kijken.</p>