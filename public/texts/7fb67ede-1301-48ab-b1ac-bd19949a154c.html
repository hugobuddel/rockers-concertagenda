<p>"<em>If it makes you feel alive! Well, then I'm happy I provide!"</em> schreeuwt Brendan Yates, frontman van het grootste ding in hardcore: <strong>Turnstile</strong>. Noem het crossover hardcore, jeugdige punk of een kunstwerk van harde muziek; je moet het live zien om het te begrijpen. De genre versmeltende heavy muziek van het vijftal uit Baltimore bevat vette power chords, heldere alt-rock hooks, drummachines, latin funk breakdowns en vooral veel snelheid, energie en kracht. De grote prestatie van de voor een Grammy genomineerde formatie is het live overbrengen van kameraadschap, positieve energie en de onbegrensde mogelijkheden van hardcore - vooral een aanrader voor wie het alleen op Spotify of als Tony Hawk-soundtrack ervaart. Pop-hardcorebom Turnstile is een en al groove, riffs en passie en brengt vooral wat broodnodige T.L.C. op maandag. <em>BOOM BOOM BOOM</em>!</p>