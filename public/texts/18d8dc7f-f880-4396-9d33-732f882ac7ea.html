
<p>Jawel, Traumahelikopter terug op de planken met een nieuwe plaat. Op 20 januari 2023 komt, exact 10 jaar na het debuut album, het vierde album ” Save Yourself” van traumahelikopter uit op Excelsior Recordings.</p>
<p>Bands die duizenden kilometers hebben afgelegd veranderen nu eenmaal vaak. Soms worden de gitaren aan de wilgen gehangen. Leden komen en gaan. Bandbusjes worden nightliners, knipperend TL-licht verandert in grote schijnwerpers. Of andersom. Ambitie en plezier zijn soms twee kanten van dezelfde medaille. traumahelikopter blijft wat dit betreft standvastig in zijn essentie. Het eigenzinnige trio uit Groningen Noord leunt al meer dan tien jaar op een van de meest pure fundamenten van een band: vriendschap.</p>
<p>Zanger/gitarist Mark van der Ploeg, gitarist Daan van Dalen en drummer Roel van Berloo schrijven liedjes die spreken tot de herrieschopper vooraan in de pit, maar evengoed tot de introverte zwever achterin de zaal. Deze twee uitersten komen mooier dan ooit samen op de door Van Dalen geproduceerde vierde langspeler Save Yourself, die 20 januari 2023 verschijnt bij Excelsior Recordings.</p>
<p>Een poëtische datum: het is precies 10 jaar nadat het titelloze debuut van de band in 2013 een verpletterende indruk maakte op internationale schaal. De liedjes op Save Yourself ademen dezelfde bevlogen aftikken-en-gaan mentaliteit van de beginjaren. Alleen nu met de rijping van alle opgedane ervaring en een breed palet aan muzikale inspiratiebronnen. Van de new wave van The Jam en vroege Elvis Costello in de frisse eerste single Sarah tot aan de shoegazers van the Jesus &amp; Mary Chain in Please Don’t. Van de beat van The Nerves in Before It Slips Away tot de punkrock van The Wipers in de furieuze Nederlandstalige afsluiter Geen Zon. traumahelikopter is vindingrijk gebleven in zijn zelf-opgelegde beperkingen.</p>
<p>Blijft gewoon een van de allerleukste gitaarbands van Nederland, en dat al meer dan tien jaar lang.</p>
<p>Maar liefst twee bands warmen het podium op voor Traumahelikopter en dat zijn Projectmanager en KIEFF.</p>
<p>Het Brabantse Projectmanager borduurt voort op waar ze met eerdere bands eindigden. Bassist Dirk Timmers en gitarist Edwin Timmers vormden in de jaren negentig de helft van het energiek punkpoppende Jabberwocky. Drummer Aart van den Berg en (alweer) Edwin speelden in The Wimps, een iets zwaarder rockende variant van Jabberwocky.</p>
<p>Projectmanager houdt van catchy popdeunen en gitaarbands. Inspiratie putten ze uit ruim vijftig jaar popmuziek, ongeacht de huidskleur van de uitvoerenden. Ze streven naar ‘wegwerpliedjes met eeuwigheidswaarde’, zoals een radiomaker ooit opmerkte over de hemelse pop van the Ronettes en the Shangri-La’s. Daarom heeft Projectmanager drie zangers.</p>
<p>KIEFF, oorspronkelijk uit Oegstgeest of all places, lanceerde zichzelf met hun gelijknamige debuutplaat KIEFF, een hele fijne schijf met schijnbaar ongecontroleerde postpunk chaos en rare kronkels maar ondertussen stiekem een fraai staaltje postmoderne (garage)rock met een enorme dosis originaliteit. Hun liveoptredens, met de bois in felgekleurde overalls, zijn een bron van energie en een lust voor oog en oor. Zei daar iemand DEVO?</p>
<p>Hieronder nog een oldie but a goodie:</p>
<div class="video-shortcode"><div class="fluid-width-video-wrapper" style="padding-top: 56.25%;"><iframe title="traumahelikopter - Down In The City" src="https://www.youtube.com/embed/jEYbGp75oAg?feature=oembed&amp;enablejsapi=1&amp;wmode=opaque" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen="" name="fitvid0" id="player_1"></iframe></div></div>
<p>KIEFF</p>
<div class="video-shortcode"><div class="fluid-width-video-wrapper" style="padding-top: 56.25%;"><iframe title="KIEFF - Live at 3voor12 Radio" src="https://www.youtube.com/embed/KvN_ocNiK4o?feature=oembed&amp;enablejsapi=1&amp;wmode=opaque" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen="" name="fitvid1" id="player_2"></iframe></div></div>
<p>Projectmanager</p>
<div class="video-shortcode"><div class="fluid-width-video-wrapper" style="padding-top: 56.25%;"><iframe title="Beam me up - Projectmanager" src="https://www.youtube.com/embed/Dj-Eymb0YBM?feature=oembed&amp;enablejsapi=1&amp;wmode=opaque" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen="" name="fitvid2" id="player_3"></iframe></div></div>
<p>&nbsp;</p>
