<p>Exact 20 jaar na het succes van de debuutsingle 'de Vriendschapsband' staan de broederduo’s Meukens en Valkiers opnieuw zij aan zij op het podium als XINK. In de koffer: de tonnen ervaring die het viertal de afgelopen twee decennia vaak letterlijk onderweg heeft opgedaan in het rijke Belgische muzieklandschap. In 2003 verdedigden ze België op de eerste editie van het junior Eurovisie songfestival in Kopenhagen, met een knappe zesde plaats als resultaat. De albums 'X!NK' en 'Vergif' volgden snel en nummers zoals 'Laat me vrij', 'De andere kant' en 'Denk aan mij' vormen voor heel wat jonge dertigers de soundtrack van hun jeugd. In 2009 gingen Jonas, Niels, Thomas en Philip hun eigen weg om te focussen op andere projecten.<br><br>En nu is er opnieuw XINK. Wat ouder, wat meer hoofdletters en een uitroepteken minder, maar met het vertrouwde geluid van een band die nooit weggeweest lijkt te zijn. De nieuwe single 'Misschien' bevestigt dat: een dromerig, maar snedig staaltje powerpop met de kenmerkende energie van weleer. Hiermee bewijst XINK in 2023 opnieuw: een band gaat nooit stuk.</p>