<p>Vorig jaar gooiden de laatste virusrestjes nog roet in het eten maar ruim een jaar later mogen we deze kopstukken van de UK shoegaze alsnog verwelkomen.</p>
<p>THE TELESCOPES werd opgericht in 1987 en stond mede aan de wieg van de bloeiende UK noise en shoegaze scene eind jaren ’80 begin jaren ’90 met platen op het legendarische Creation Records en tijdgenoten als My Bloody Valentine, Loop, Swervedriver, en Spacemen 3 .</p>
<p>Fast forward ruim 30 jaar en The Telescopes zijn nog steeds een band om te gaan zien. De bands laatste, lovend ontvangen, release op Tapete Records ‘Songs of Love and Revolution’ uit 2021 brengt precies de sound waar de band zo bekend om staat, droney en spacey, gierende gitaren en indringende zang op de zo typerende Britse manier.</p>
<p>Deze band en frontman Stephen Lawrie in het bijzonder, was, is en blijft legendarisch. Uitgelezen kans deze vaandeldragers aan het werk te zien.</p>
<p>En zou toeval bestaan? Gelijktijdig met deze boeking gaven NL shoegazers Space Siren opeens weer een teken van leven met de release van DGDABE, een 10 inch vernoemd naar de tuning van de helaas te vroeg overleden gitarist, producer en Space Siren oprichter Corno Zwetsloot. Deze schijf met nieuw -door Arnold de Boer- gemasterd restmateriaal laat precies horen waarom je Space Siren in je hart moet sluiten, 11 nummers hemelse gitaarnoise en shoegaze zonder het liedje uit het oor te verliezen. Neerlands trots! Live speelt Space Siren met twee leden van het eveneens hemelse HOWRAH. De Nederlandse MBV, wel ja, waarom niet?</p>
<p><a href="https://spacesiren.bandcamp.com/album/dgdabe">https://spacesiren.bandcamp.com/album/dgdabe</a></p>
<div class="video-shortcode"><iframe title="The Telescopes - You Can't Reach What You Hunger + Something in My Brain [Tapetown Sessions]" width="1280" height="720" src="https://www.youtube.com/embed/g_3g131c4cc?feature=oembed" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen=""></iframe></div>