<div class="grid">
<div class="text col-8-12 push-2-12 md-col-10-12 md-push-1-12 sm-col-1-1 sm-push-0">
<div class="intro-bold">
<p>Damian Wilson staat bekend om zijn talloze muzikale uitstapjes en samenwerkingen. De Engelse singer-songwriter wordt beschouwd als een van de meest veelzijdige zangers... Nee, hij is dé stem van het symfonische rock- en proggenre. Zijn karakteristieke geluid hoor je terug op een recordaantal albums, en vandaag ook op het poppodium van C.</p>
</div>
<p>Damian Wilson staat open voor alles wat zijn pad kruist en heeft in 30 jaar een avontuurlijke carrière opgebouwd. Tot op heden bracht de zanger zes soloalbums uit en drie platen met toetsenist Adam Wakeman. Ook zong hij – ooit kandidaat-opvolger van Iron Maiden’s Bruce Dickinson – op de albums van Maiden uniteD en Arjen Lucassen’s Ayreon.</p><p>Damian combineert zijn solocarrière als singer-songwriter met een energieke rol als frontman van rockbands en gastzanger. Hij heeft over de hele wereld getoerd als frontman van bands als Rick Wakeman’s English Rock Ensemble, Arena en Threshold, en in het voorprogramma van bijvoorbeeld Tony Hadley en Ozzy Osbourne. Als hoofdrolspeler in Les Misérables stond hij twee jaar lang op de meest prominente podia in het Verenigd Koninkrijk. Wilson acteert tegenwoordig niet meer in het muziektheater, maar stak wel David Rizzio neer in de film 'Mary Queen of Scots' uit 2018.</p><p>Damian's live optredens worden gekenmerkt door zijn oprechte stem en connectie met het publiek; of hij nu zingt in de Royal Albert Hall, of onze club. Hij pakt elke kans die hij krijgt voor een stagedive, zelfs bij seated shows... wees dus gewaarschuwd.</p>
</div>
</div>