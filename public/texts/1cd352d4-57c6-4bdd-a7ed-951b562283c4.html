
                    <p><em><strong>In verband met onzekerheid omtrent de corona-pandemie is deze show&nbsp; verplaatst naar 17 februari 2023. Reeds gekochte kaarten blijven geldig voor de nieuwe datum. Locatie en tijden blijven hetzelfde. e-Ticketkopers hebben een e-mail ontvangen met meer informatie. We verzoeken bezoekers om niet telefonisch of per e-mail om meer informatie te vragen.</strong></em></p>
<p>Er kruipt een ijselijke kou richting Nederland met de komst van&nbsp;<strong>Katatonia</strong>&nbsp;en&nbsp;<strong>Sólstafir</strong> diep in de winter van 2023. De twee gerespecteerde grootmeesters van melancholie hebben de handen ineen geslagen en samen presenteren ze de Twilight Burials Tour. Al meer dan een kwart eeuw geven beide artiesten de voorkeur aan de emotionele lading die muziek met zich meebrengt. Hun wereld is er een waarin ‘heavy’ een natuurkracht is; daar waar progressie van binnenuit komt en de muzikale output aan de buitenkant is veranderd en in niets meer lijkt op de extreme metal uit de begin dagen.</p>
<p>Het Zweedse&nbsp;<strong>Katatonia</strong>&nbsp;staat vanaf de eerste platen ‘Dance of December Souls’ en ‘Brave Murder Day’ bekend om haar grootse en melancholische sound. Na de millenniumwisseling verwierf de groep veel aanzien in de metalscene en daarbuiten met platen als ‘The Great Cold Distance’ en ‘Night Is The New Day’. Albums waar de black metal sound van weleer was doorontwikkeld tot een meer doomy, stemmig en aansprekend geheel. Hiervan is het elfde studioalbum ‘City Burials’ het meest recente wapenfeit. Uitgebracht in april 2020 is de plaat qua aandacht wat ondergesneeuwd door de corona-pandemie, maar is er zeker niet minder om en vangt het weer die typische meeslepende Katatonia sound.</p>
<p><strong>Sólstafir</strong> maakte een soortgelijke ontwikkeling door. Ook deze groep begon ooit als rauwe black metalband dat het viking-verleden en de arctische natuurkrachten verheerlijkten. Tegenwoordig staat het IJslandse gezelschap juist bekend om de aangrijpende postrock met ontroerende vocalen en spannende instrumentatie die doet denken aan landgenoten Sigur Rós. Vastgelegd op het geniale magnum opus ‘Köld’, dat in 2009 de band vanuit het niets de jaarlijsten in knalde en natuurlijk de “hit” bevat ‘Love Is The Devil (And I Am In Love)’. Op het nieuwste album ‘Endless Twilight of Codependent Love’ slaat het kwartet een brug naar ouder werk, zonder echt terug te gaan en daarbij een volgende stap zet in de ontwikkeling van Sólstafir.</p>
<p><i>Extra informatie<br>
</i>Kaartkopers ontvangen twee dagen voor show een uitgebreide informatiemail met daarin alle relevante bezoekersinformatie.</p>
        
            