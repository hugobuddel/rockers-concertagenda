<p>Wat in 1992 begon als springplank naar het Europese vasteland voor Britse bands (Blur, Slowdive, Placebo) is inmiddels in 30 jaar uitgegroeid tot een showcasefestival voor bands van over de hele wereld. Tijdens de laatste edities bood London Calling een podium aan onder meer The Murder Capital, Orville Peck, Car Seat Headrest, Shame, Alex Cameron, Fontaines D.C., Rolling Blackouts Coastal Fever, Superorganism, Japanese Breakfast en Wet Leg.&nbsp;De eerste naam die is aangekondigd is de alternatieve rockband Wednesday<strong>. </strong>Meer namen volgen binnenkort.<br><br><strong>Wednesday<br></strong>Wednesday is afkomstig uit Asheville, North Carolina en weet met de rijke bezetting van maar liefst vijf leden een keihard geluid voort te brengen. Inspiratie wordt geput uit de alternatieve rockmuziek van de jaren 90, afgewisseld met shoegaze-invloeden. Maar eigenlijk lijkt het alle kanten op te kunnen gaan, want hier en daar wordt de lapsteel-gitaar erbij gehaald en weet de Amerikaanse groep dat kenmerkende country-geluid aan de mix toe te voegen. Binnenkort verschijnt het nieuwe album, 'Rat Saw God', waarvan de eerste single 'Bull Believer' alvast veelbelovend klinkt.&nbsp;</p>