<div class="grid"> <div class="text col-8-12 push-2-12 md-col-10-12 md-push-1-12 sm-col-1-1 sm-push-0"> <div class="intro-bold"> <p>Lemmy noemde Nashville Pussy “America's last great rock and roll band” en hij kan het weten! Met evenveel vuur als Motörhead predikt Nashville Pussy al decennialang hun vunzige evangelie van seks, drugs en rock-’n-roll op podia wereldwijd – en nu dan in C. Pretentieloos, luid, lomp en plakkerig, dus trek niet je beste kloffie aan.&nbsp;</p> </div> <p>Nashville Pussy is het bastaardkindje van de schunnige hillbilly Blaine Cartwright en het trekkerrijdende naaktmodel Ruyter Suys, geboren diep in de baptistische bijbelbelt van Kentucky en opgevoed op een dieet van Marshall stacks, Gibson gitaren, Jack Daniels en wiet. De band kreeg al snel een reputatie als de “AC/DC met vrouwelijke Angus”, dankzij Ruyters uitzinnige gitaarsolo’s en Blaines hilarische kinderrijmpjes op een bodem van blues, punk, country en psychobilly. De teksten gaan natuurlijk over seks, drugs en rock-’n-roll. Het resultaat is een ruige, pretentieloze mix van cocky cowpunk en southern shockrock.</p><p>Invloeden van Nashville Pussy zijn ZZ Top, Ted Nugent, de Ramones en New York Dolls, maar ook de Isley Brothers, Betty Davis, Commodores, Funkadelic en Chuck Berry. Voor de single ‘Fried Chicken And Coffee’ van het debuutalbum ‘Let Them Eat Pussy’ mocht de band in 1999 meteen een Grammy-nominatie voor Best Metal Performance in de zak steken. Sindsdien traden ze op met grootheden als ZZ Top, Marilyn Manson, Slayer, Iron Maiden, Black Sabbath en Lynyrd Skynyrd, op festivals als Wacken Open Air, HELLFEST, Dynamo en Roskilde en waren hun songs te horen in The Sopranos, Entourage, op Cartoon Network en in Jackass The Game.</p><p>Waar Nashville Pussy ook speelt, in kleine kroegjes om de hoek of tot de nok gevulde stadions, ze spelen alsof het hun laatste show is op aarde.</p><p>"Als er een betere band is geweest dan Nashville Pussy als openers van Motörhead, dan heb ik ze nog nooit gehoord."<br>- Lemmy</p><p>NASHVILLE PUSSY:<br>Blaine Cartwright (rhythm guitar / vocals)<br>Ruyter Suys (lead guitar / background vocals)<br>Bonnie 'Bon' Buitrago (bass / background vocals)<br>Ben Thomas (drums)</p> </div> </div>