<p>De Duitse prog-rock formatie <strong>Long Distance Calling</strong> komt naar Tilburg voor een unieke show op locatie! Geheel in het teken van hun achtste album ‘Eraser’, dat in augustus verscheen, zullen de toegewijde muzikale buitenbeentjes een show brengen met diepgang, melancholiek en genoeg metalen crescendo’s. De band heeft in de afgelopen zestien jaar bewezen dat ook het instrumentale werk een dynamische en indrukwekkende podiumprestatie kan opleveren. Tijdens de pandemie hebben de bandleden hun tijd gebruikt om terug in het creatieve proces te duiken, met als resultaat een parel van een instrumentale plaat. 'Eraser' is een diep en eerlijk eerbetoon aan de geleidelijke erosie van de natuur door toedoen van de mensheid. Opgedragen aan 's werelds bedreigde diersoorten, heeft elk nummer een bepaald schepsel dat met uitsterven wordt bedreigd. Meeslepend, progressief en in onze oren hun beste werk ooit. Laat Long Distance Calling je meenemen op deze wilde, dynamische reis!</p>