<h1>80’s NL WAVE LP PRESENTATIE: “DE TOEKOMST LAAT ME KOUD”</h1>
<p>Grauwe dagen, zware tijden; zo’n 35 jaar geleden zag de toekomst er ook al somber uit. Werkloosheid, drugsverslaving, zure regen, woningnood, economische crisis en daarbovenop de neutronenbom… Een collectief doemdenken had de natie in zijn greep. Zonder perspectief en zonder idealen ging een nieuwe generatie Nederlandse muzikanten aan de slag; om hun ontgoochelde blik op de wereld te delen, en er wellicht ook even aan te ontsnappen.<br>
Op 16 juni 2023 verschijnt bij <strong>Excelsior Recordings</strong> de compilatie <em>“De toekomst laat me koud”</em>, een verzameling van 24 Nederlandstalige wave tracks van evenzoveel Nederlandse artiesten, opgenomen tussen 1980 en 1984. Sommige van deze zijn niet helemaal onbekend (<strong>Sammie America’s MAM</strong>, <strong>De Div</strong>, <strong>Noodweer</strong>, <strong>Ton Lebbink</strong>), andere komen van obscure cassettes en singles die hier voor het eerst gedigitaliseerd en geremasterd zijn terug te horen (<strong>Kees van Kalmthout</strong>, <strong>Fall Out</strong>, <strong>P.E. De Oskars</strong>). Bij elkaar vertellen zij een verhaal dat opvallend goed aansluit op de tijd waarin wij nu leven: Misère raakt immers nooit uit de mode.</p>
<p><strong>DE ENGELEN VAN HET VUUR</strong><br>
De compilatie is samengesteld door <strong>Niek Hilkmann</strong> van het <strong>Kwartet Niek Hilkmann</strong>, die voor de release van<em> “De toekomst laat me koud”</em> optreedt met een speciale band <strong>“De engelen van het vuur”</strong>. Hierin spelen <strong>Arie van Vliet</strong> (<strong>Lewsberg</strong>), <strong>Dennis Vedder</strong> (<strong>Kwartet Niek Hilkmann</strong>), <strong>Lukas Simonis</strong> (<strong>Trespassers W</strong>) en <strong>Elizabeth Fadel</strong>. Samen voeren zij de nummers van de compilatie uit, bijgestaan door enkele speciale gasten. Is de tijd rijp voor een Tweede Nederlandse Golf, of zijn we al kopje onder gegaan?</p>
<p><strong>BIG HARE</strong> present: <em>“De Toekomst Maakt Me Heet”</em><br>
<strong>BIG HARE</strong> (<strong>Luuk <em>“Dolfijn”</em> Ottenhof</strong> en <strong>Tim Fraanje</strong>) is een duo dat cybernetische dansmuziek maakt. Ze brengen een ode aan een toekomst die steeds dichterbij komt: <em>het Tijdperk van de Zon</em>. In dat tijdperk zal er grenzeloos veel zonne- en windenergie zijn en heeft een maakbare mensheid geleerd te communiceren met robots, dolfijnen en met de sterren en planeten. Ook zij hebben iets te presenteren deze avond: hun nieuwe single ‘<em>Energy Energy’</em>, die de hymne vormt van hun post-fossiele zonnecultus.</p>
<p><strong>DJ DUO CITRUX &amp; JUST REGARDS</strong><br>
“Citrux and Just Regards koesteren warme gevoelens voor het verleden. Ze brengen een eclectische mix met veel ruimte voor post punk en experiment, uit oude en nieuwe dozen.”</p>
