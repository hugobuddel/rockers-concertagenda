
                    <p><strong>Weinig bands hebben de afgelopen jaren zo’n indruk gemaakt in de wereld van doom metal als Pallbearer. Het Amerikaanse kwartet klopte direct op de deur met de demo uit 2010, die direct opgemerkt werd door de geïnformeerde underground. Het was echter het debuut ‘Sorrow &amp; Extinction’ dat twee jaar later voor de definitieve erkenning zorgde.&nbsp;</strong></p>
<p>Ondanks de ‘doom &amp; gloom’ in de lyrics, bandnaam en lome muziek, is ‘Sorrow &amp; Extinction’ een levenslustige, uitbundige, en misschien zelf wel een triomfantelijke plaat. Een die het werk van grootheden als Black Sabbath, Saint Vitus en Candlemass voortzet, maar vooral transcendentaal is als de post-Sleep band Om.</p>
<p>Niet voor niets is de plaat toentertijd uitgeroepen tot ‘Best New Music’ op een platform als Pitchfork, werd de impact vergeleken met platen als The Dillinger Escape Plan’s ‘Calculating Infinity’ en Mastodon’s ‘Remission’ in Decibel Magazine en was het Roadburn Festival er als de kippen bij om de groep het podium te bieden wat ze verdienden. Deze zomer vieren ze de 10-jarige verjaardag van het album door de plaat integraal te vertolken op een select aantal festivals en clubpodia en daarbij slaan ze Haarlem niet over!</p>
<p>&nbsp;</p>
<p>&nbsp;</p>

        
                    <br>
            <a href="https://www.pallbearerdoom.com/" target="_blank" rel="noopener">Bezoek de website</a>
            