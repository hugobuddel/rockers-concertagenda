<p><strong>Floor Jansen</strong> en 013 gaan waaaay back. Ze is nota bene geboren en getogen in Goirle, hier om de hoek. In haar tijd op de Rockacademie was ze al bij ons te vinden, maar ook met After Forever en ReVamp. Het vervult ons dan ook met trots om te zien dat Floor nu eindelijk haar grote doorbraak gehad heeft. Wij – en vele fans van After Forever en Nightwish met ons - wisten natuurlijk allang: er zijn genoeg mensen die goed kunnen zingen, maar er zijn er maar weinig die zó goed zijn als Floor Jansen. Met hulp van TV-programma ‘De Beste Zangers’ weet nu de rest van Nederland het ook en dus verkoopt ze niet alleen met Nightwish zonder moeite zalen uit, maar ook solo. Met ‘<em>Fire</em>’ en ‘<em>Storm’</em> heeft ze nu haar eerste solo singles ooit uit, een opmaat naar haar debuutalbum wat in 2023 zal verschijnen. We zijn vereerd dat we vandaag één van de beste én leukste én sympathiekste vrouwen in de muziek weer mogen verwelkomen in onze zaal. Welkom terug, Floor!
<br></p>
<p><strong>Inge Lamboo</strong>, bekend van haar nummers '<em>Black Heart</em>' en '<em>Pray</em>', zal de show openen.</p>