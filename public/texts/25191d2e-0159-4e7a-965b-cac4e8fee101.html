<p>Met slechts twee singles en een aantal spraakmakende liveshows bestormde Black Country, New Road in 2019 de Londense muziekscene. Ineens was daar een zevental jonge twintigers met een even grenzeloos als onvoorspelbaar nieuw geluid, uitgestald in veelomvattende nummers die minstens zes minuten beslaan. In die paar minuten hoor je invloeden uit de postpunk en freejazz en zijn passerende metal-riffs en Balkan-invloeden eerder regel dan uitzondering. Na het vertrek van frontman Isaac Wood koos de groep ervoor om het idee van een frontman helemaal te laten varen en gezamenlijk de vocalen op zich te nemen. Hun nieuwe, volledig live opgenomen, album ‘Live at Bush Hall’ ontving van The Guardian maar liefst 5 sterren.</p>