 <p><em>Door een blessure van één van de muzikanten zijn we helaas genoodzaakt om dit evenement te verplaatsen van vrijdag 30 juni 2023 naar zaterdag 22 juli 2023. Reeds gekochte kaarten blijven geldig. Kaartkopers ontvangen hierover een e-mail.</em><br><br><strong>Lp’s zijn weer helemaal hip. Mooie hoezen, vers wax in kekke kleurtjes en goede geluidskwaliteit: het is een stuk beleving. De Friese Vinyl Club zet talentvolle Friese acts op plaat en geeft ze zo een fikse steun in de rug. Deze editie presenteren Ter Ziele &amp; Dodenbezweerder hun split EP: Ter Ziele op de ene kant van de plaat en Dodenbezweerder op de andere. Zoals altijd ontvangen bezoekers na afloop een exemplaar om mee naar huis te nemen!</strong></p> <p><strong>Friese Vinyl Club</strong><br>De Friese Vinyl Club draagt bij aan het versterken van het artistieke klimaat in Friesland door talentvolle en ambitieuze Friese acts te helpen met de realisatie, release en promotie van een exclusieve 12” vinyl. Bovendien biedt de FVC een platform voor Friese kunstenaars en vormgevers om het exclusieve artwork voor de platenhoezen te verzorgen. De Friese Vinyl Club is een initiatief van Popfabryk, Deepgrooves, Friesland Pop en Neushoorn. Deze plaat van Ter Ziele en Dodenbezweerder is de zwaarste plaat én tiende release in een reeks van vele. Support your local scene, word lid van de club en verzamel ze allemaal: <a href="http://www.friesevinylclub.nl">http://www.friesevinylclub.nl</a></p> <p><strong>Ter Ziele</strong><br>De bandleden van Ter Ziele geven een eigen draai aan het doomgenre. Met zware, dramatische riffs, lompe drumpartijen en ijzige vocalen worden de grenzen van het bestaande muzikale kader opgezocht. De band heeft een vurige start gemaakt met shows op onder andere Into The Void Festival en Soulcrusher en is gedreven om hun stempel op de Nederlandse metalscene te drukken. Begin 2022 heeft de lokale band de twee singles 'The Wheel of Motion' en 'Losing the Will to Drown' ter kennismaking losgelaten op de wereld. Door de samenwerking met FVC krijgen beide nummers nu een plek op een fysieke drager. Ondertussen zit de band zeker niet stil: ze werken hard aan de laatste loodjes van een full length die later dit jaar zal verschijnen.</p> <p><strong>Dodenbezweerder</strong><br>Sinds 2018 brengt Dodenbezweerder je ondergrondse en rauwe black doom metal. Grotendeels geïmproviseerde werken. Trance opwekkende sonische geselingen van het naargeestigste soort met als thematiek: alles wat zich sinister beweegt in de duisternis en alles wat wegkwijnt in het licht. De band bestaat uit Jouke Grit (Ter Ziele) op drums en Maurice de Jong (Gnaw Their Tongues) op gitaar en zang. Met een bandnaam als Dodenbezweerder kan het niet anders dan dat de plaat zwaar en huiveringwekkend wordt.</p> <p><em>Zaal: AA-Security Arena | Type: Staconcert | Garderobe gratis</em></p> 