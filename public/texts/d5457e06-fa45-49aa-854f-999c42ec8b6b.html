<div class="grid">
<div class="text col-8-12 push-2-12 md-col-10-12 md-push-1-12 sm-col-1-1 sm-push-0">
<div class="intro-bold">
<p>Wat krijg je als je Birth of Joy, Peter Pan Speedrock en Grenadeers omsmelt tot een nieuwe band? Het antwoord is Fire Horse, het powertrio dat vorig jaar als een vlammende feniks uit de smeulende as van deze rockgrootheden oprees.</p>
</div>
<p>Fire Horse is een nieuw Nederlandse heavy rocktrio, met gezamenlijk bijna een halve eeuw keiharde ervaring in bands als Birth of Joy, Peter Pan Speedrock en Grenadeers. Een echte all-starband dus! Eind april 2022 kwam het toepasselijk getitelde debuutalbum ‘Out Of The Ashes’ uit op het roemruchte Haarlemse platenlabel Suburban Records.</p><p>De band, vernoemd naar bassist Peter van Elderens geboortejaar 1966, is opgerezen uit de nagloeiende as van wat ooit was. Volgens de Chinese astrologie is het paard – in combinatie met het element vuur – betrouwbaar, temperamentvol, prikkelbaar, levendig, enthousiast en optimistisch.</p><p>Fire Horse grijpt muzikaal terug naar zowel de 70's als de 90's en laveert volgens eigen zeggen tussen stevige powerrock en post-grunge: van desertrock à la Masters Of Reality en Queens Of The Stone Age tot Stone Temple Pilots, Foo Fighters, Royal Blood of Wolfmother. Ofwel: een unieke twist op klassieke rock met een ongeremde improvisatiedrift.</p><p><strong>Dikke Dennis &amp; de Røckers</strong></p><p>Jarenlang was Dikke Dennis de mascotte van Peter Pan Speedrock. Menig microfoon belandde op een plaats waar de zon nooit schijnt, het was altijd feest met ‘de Dikke’. Geen wonder dus dat Dennis en zijn Røckers ook deze keer de bodem leggen voor een flinke rock-‘n-rollparty!</p><p>Verwacht veel Nederlandstalige nummers en eigen werk van Dikke Dennis &amp; de Røckers. Maar uiteraard ontbreken ook klassiekers als Schoppenaas en R.A.M.O.N.E.S. niet. Man man, als dat geen lange, hete zomer wordt!</p><p>#Røckon!</p>
</div>
</div>