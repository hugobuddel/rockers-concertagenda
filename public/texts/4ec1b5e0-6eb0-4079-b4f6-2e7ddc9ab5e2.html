<p>Billy Nomates arriveerde in het voorjaar van 2020 met een opvallende debuutsingle, simpelweg getiteld ‘No’. Het woord vat ook de algehele tendens van haar album goed samen; de felle en uitgesproken artiest uit Bristol maakt haar liedjes vanuit een drang tot verzet. Op stekelig klinkende no-wave en postpunk rebelleert ze in haar spraakzang tegen thema’s als Brexit, nulurencontracten en genderongelijkheid. Haar zelfgetitelde plaat werd in Bristol opgenomen met Geoff Barrow (Beak&gt;, Portishead) en wist snel na de release de aandacht te trekken van BBC 6 en The Guardian. Nu Billy Nomates de juiste uitlaatklep gevonden heeft, lijkt niets haar meer te kunnen stoppen.</p>