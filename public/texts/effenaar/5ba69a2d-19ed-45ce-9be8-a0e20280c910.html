
    <div class='long-html'>
    <section class='long-html__text'>
    <div><div><div><div><p>Vijf lokale booming bands die één ding gemeen hebben; ze begeven zich namelijk allemaal in de luidruchtige gitaar underground scene. Tijdens deze avond is er een muzikale mix met diverse stijlen waarbij Dripping Trees de avond aftrapt met slowcore post-rock gevolgd door no-nonsense rock ’n roll van Red Devil. Daarna is het podium voor The Mono Kids, die hun lo-fi poppunk power door de speakers blazen om vervolgens over te schakelen naar de doom death metal van Alkahest. Fun fact: zij waren onlangs te horen op het Roadburn Festival! De avond wordt afgesloten in totale distorted techno-gekte met het duo BHPL. Don’t miss out: vrijdag 8 september in de Effenaar.</p>
</div></div></div></div><div><div><div><h3>Dripping Trees </h3></div></div></div><div><div><div><div><p>Het vierkoppige kwartet afkomstig uit Oss en Eindhoven is voortgevloeid uit de band Mexican Surf. De band bestaat uit Stef van der Wielen, Stijn Luijk (drums &amp; vocals), Stef Leijten (bas) en Koen Ruijs (gitaar &amp; vocals). Dripping Trees kiest voor een meeslepende sound overlopend van vuur-en-zwavel dynamiek, noise en vertellende verbeeldingskracht. Als ogen die wennen aan het donker begon het kwartet uit Eindhoven, na veelvuldig te experimenteren, bewust te raken van zijn eigen dramatische neigingen.&nbsp;</p>
</div></div><div><div><div></div></div></div></div></div><div><div><div><h3>Red Devil</h3></div></div></div><div><div><div><div><p>Red Devil is een onvervalste no bullshit rock ‘n roll band, opgericht in Eindhoven ‘Rockcity’ in 2014. Dit powertrio heeft hun eerste EP ‘Shake your world’ in 2019 uitgebracht op CD, via Spotify en andere platforms. In 2020 heeft Red Devil ‘Rocker Motherfocker’ opgenomen. Dit nummer is met succes ontvangen en er is zelfs een videoclip van het nummer op YouTube. Ze staan bekend om hun vette guitar riffs, vieze solo's, donderende drums en een live reputatie waar je u tegen zegt. Red Devil speelt dikke rock met een vette Eindhoven Rockcity rand. Better warm up those neck muscles, because it's headbanging time baby!&nbsp;&nbsp;</p>
</div></div><div><div><div></div></div></div></div></div><div><div><div><h3>The Mono Kids </h3></div></div></div><div><div><div><div><p>‘’Dolly Parton is our grandma’’ is de slogan van het nieuwe garage- punk duo: ‘The Mono Kids’. Het duo bestaat uit Michel (vocals/gitaar) en Roelofs (drummer) en zijn afkomstig uit ‘the City of Light’. Live geeft de band enthousiaste en energieke optredens. In het voorjaar van 2023 deed de groep een hele stapel optredens in het kader van de 'My Little Pony'-tour. Ze verzorgde voorprogramma's van onder andere The Hangmen (US), 69 Charger en Los Pepes (UK). Het duo speelt al jarenlang samen in diverse bands en deden talloze optredens in binnen- en buitenland. Zo speelde ze in het clubcircuit in Nederland onder andere in Paradiso (Amsterdam), festivals zoals Eurosonic Noorderslag in Groningen en Metropolis in Rotterdam.&nbsp;&nbsp;</p>
</div></div><div><div><div></div></div></div></div></div><div><div><div><h3>Alkahest  </h3></div></div></div><div><div><div><div><p>Alkahest is een doom death metal band uit Eindhoven. Ze bestuderen de wereld van de alchemie en vertalen dit concept naar een indrukwekkende sound. De nieuwe vijfkoppige band met getalenteerde muzikanten is ontstaan op het internationale muziekinstituut Metal Factory in 2022. Eerder dit jaar waren ze te zien op het Internationale Roadburn Festival. De sound van Alkahest is een woeste maar dynamische verstrengeling van sludgy riffs, beukende blastbeats &amp; screams, kristalheldere resonerende vocalen en fragiele atmosferische stukken. Met hun dynamische sound, snelle en langzame grooves en optredens die bulken van de energie bieden zij een allesomvattende ervaring van hun alchemic doom deathmetal.&nbsp;&nbsp;</p>
</div></div><div><div><div></div></div></div></div></div><div><div><div><h3>BHPL </h3></div></div></div><div><div><div><div><p>BHPL is een in 2020 opgericht Acid/EBM duo. Beide leden hebben in verschillende hardcore en metal bands gespeeld en ze delen de interesse in het produceren van duistere elektronische muziek. ​​Met invloeden variërend van DAF tot Swans en Sarin begon het duo met het schrijven van rauwe en schurende elektronische muziek. De focus ligt op beukende ritmes, gesequenced baslijnen en dat alles wordt bekroond met vervormde zang. Afgelopen jaar waren ze te horen op Black Earth festival in Utrecht, op Bidifest in Tilburg en als voorprogramma bij Spit Mask, Doodseskader, Alkerdeel en TankZilla. BHPL krijgt met hun donkere beats, ruige vocals en een bom van energie metal- en rockpubliek dansend in beweging.</p>
</div></div><div><div><div></div></div></div></div></div>
    </section>
    
    
    </div>
  