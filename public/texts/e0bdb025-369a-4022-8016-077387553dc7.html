<p></p>
<p>Als trotse thuishaven van Roadburn Festival krijgen wij veel grensverleggende heavy muziek te zien. Maar zo grensverleggend als <strong>Igorrr&nbsp;</strong>zagen we ze zelden. Want hoe leggen we deze Franse act nu uit? Ze combineren avant-gardistische metal (die net zo makkelijk uit death als black tapt) met onnavolgbare breakcore, 8-bit, ambient en andere elektronische genres. Maar dan zijn we er nog niet. Er zijn invloeden uit chansons, klezmer, niet-Westerse culturen, jazz, opera  en… dierengeluiden? Wat Igorrr bij elkaar brengt is niet te omschrijven. Des te knapper dat het zo catchy klinkt en de zalen steeds groter worden. Als co-headliner komt de Belgische post-metalparel <strong>Amenra</strong> mee. Alles is al gezegd over de Church of Ra en hun wereldwijde invloed op de heavy muziek. Maar vooral tijdens de transcendentale hoogmissen die ze live ten gehore brengen, zie en hoor je Amenra op z’n best. Bereid je voor op een out-of-body-experience. </p>
<p>En wat een ijzersterke supports (en Roadburn alumni) krijg je erbij. <strong>Der Weg Einer Freiheit</strong> is niet één van de meest populaire blackmetalbands, maar kan bij de fijnproever wel op veel bijval rekenen, vooral door de sterke liveshows. De weg naar de vrijheid is een inktzwarte. Opener <strong>Hangman’s Chair </strong>maakte op Roadburn 2022 diepe indruk met hun gothic aandoende stonerdoom. Mis deze band dan ook zeker niet! </p>
<p></p>