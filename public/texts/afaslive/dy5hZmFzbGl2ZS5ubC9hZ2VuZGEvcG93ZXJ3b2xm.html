
    <div class='long-html'>
    <section class='long-html__text'>
    
					<p><strong>Op zaterdag 5 oktober 2024 geeft de Duitse powermetalband Powerwolf in het kader van hun Wolfsnächte Tour een concert in AFAS Live Amsterdam. Support acts tijdens deze tour zijn Hammerfall en Wind Rose. De kaartverkoop voor het concert start op vrijdag 10 november 2023 om 10 uur via Ticketmaster.</strong><br> <br> Met inmiddels negen albums op zak, waarvan de laatste, 'Interludium', in 2023 het levenslicht zag, heeft het veelgeprezen Powerwolf een reputatie opgebouwd als een van de toonaangevende bands in de powermetalwereld. De band staat bekend om zijn kenmerkende mix van duistere thema's, epische koorarrangementen en een ongeëvenaarde podiumaanwezigheid. Het gezelschap staat bekend om hun explosieve liveshows met indrukwekkende pyrotechnieken en lichteffecten. Het optreden in AFAS Live wordt hun grootste concert ooit op Nederlandse bodem. <br><br>Powerwolf noemt onder andere heavy metal legendes Black Sabbath en Iron Maiden als grote invloeden. Er wordt voornamelijk in het Engels gezongen, maar frontman Attila Dorn schuwt ook geen Latijnse en soms Duitse teksten, die vaak zijn geïnspireerd op godsdienstige en geschiedkundige thema's zoals het Christendom en het Romeinse Rijk. Voor Powerwolf is er echter maar één centrale religie: heavy metal. <br><br>Niemand minder dan Hammerfall en Wind Rose reizen op deze tour mee als support acts. Het iconische Hammerfall uit Zweden heeft met hun dertigjarig bestaan en twaalf studioalbums een aanzienlijke staat van dienst. De avond wordt geopend door het Italiaanse Wind Rose, ook wel de "Dwarves of Heavy Metal" genoemd. Met deze unieke line-up belooft het concert in AFAS Live voor metalheads een heilige mis te worden die niet snel vergeten wordt.</p>
<p><br></p>

				
    </section>
    
    
    </div>
  