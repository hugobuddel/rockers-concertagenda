
    <div class='long-html'>
    <section class='long-html__text'>
    
        
	
  <h4>Vandenberg is terug en knalt als de tering! Met de nieuwe plaat ‘SIN’ op zak komt de sympathieke snarenplukker op vrijdag 24 november terug naar Drachten om Iduna in vuur en vlam te zetten. Mis het niet!</h4>
<p>Vanuit ons kikkerlandje betrad Adje met zijn Vandenberg in 1982 het wereldtoneel. Het nummer Burning Heart van het titelloze debuutalbum werd een wereldhit. Het enorme succes maakte de weg vrij voor de daarop volgende baanbrekende releases Heading For A Storm (1983) en Alibi. (1985). Een succesvolle periode waarin werd getourd door de Verenigde Staten, Europa en Japan met grote namen zoals Ozzy Osbourne, Kiss, Rush, Scorpions en Michael Schenker. In 1987 besloot Adje Vandenberg, na langdurig aandringen van Coverdale, toe te treden tot Whitesnake. Deze immens grote band had met Adje in de gelederen verschillende internationale hits. Een succesverhaal dat voor altijd in onze collectieve hardrockgeheugen staat gegrift. In de periode daarna hangt Adrian zijn gitaar aan de wilgen en verdwijnt stilletjes van de radar.</p>
<p>In 2013 slaat de invloedrijke gitarist terug met zijn veelgeprezen Vandenberg’s MoonKings. Vanwege de beperkte mogelijkheid om te touren, zanger Jan Hoving kan vanwege zijn eigen bedrijf niet lang van huis zijn, doet Adje besluiten om zijn Moonkings in de ijskast te zetten en in 2020 na 33 jaar Vandenberg nieuw leven in te blazen. Met een nieuwe line up laat het comebackalbum een geluid horen dat iets dichter tegen Whitesnake en Rainbow schuurt ten opzichte van het oude Vandenberg. Samen met zanger Mats Levén, drummer Koen Herfst en bassist Randy van der Elsen, presenteert Adrian in augustus dit jaar het vijfde studioalbum, SIN. Vertrouwd maar wellicht nog een tikkeltje meer powerfull dan voorheen; kiezelharde hardrock en meeslepende metal, geproduceerd door Bob Marlette (Ozzy Osbourne, Alice Cooper, Rob Zombie). De verwachtingen zijn hoog gespannen.</p>
<p>Special guest tijdens deze tour is de gerespecteerde muzikant <strong>Marco Mendoza</strong>. Deze rockster speelde als bassist in bands waaronder Whitesnake, Thin Lizzy, Journey en The Dead Daisies. Hij maakt nu muziek onder zijn eigen naam, maar live komen uiteraard de nodige classics voorbij.</p>
      
    </section>
    <section class='long-html__music-videos'><div class='iframe-wrapper-152px'><iframe title="Spotify Embed: Vandenberg" loading="lazy" src="https://open.spotify.com/embed/artist/3hAv15rFpsTe7zteKhhJTx?si=cFBuTCvBQv6Kxx6aKK8QhA&amp;utm_source=oembed" class=""></iframe></div></section>
    <nav class="long-html__social">
    <ul class='long-html__social-list'>
      <li class='long-html__social-list-item'><a target="_blank" class="long-html__social-list-link" href="https://www.facebook.com/events/562926395799849">Facebookevenement</a></li><li class='long-html__social-list-item'><a href="https://www.facebook.com/vandenbergbandofficial/" target="_blank" class="long-html__social-list-link">Facebook</a></li><li class='long-html__social-list-item'><a href="https://www.facebook.com/marcomendozaofficial/" target="_blank" class="long-html__social-list-link">Facebook</a></li>
    </ul>
  </nav>
    </div>
  