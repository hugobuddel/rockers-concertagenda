
    <div class='long-html'>
    <section class='long-html__text'>
    <p>Eind jaren tachtig maakte Pixies furore en bracht de alternatieve rockband onder leiding van zanger Black Francis meerdere succesvolle albums uit, waaronder ‘Surfer Rosa’ en het veelgeprezen ‘Doolittle’. De nummers ‘Debaser’, ‘Monkey Gone To Heaven’, ‘Where Is My Mind’ en ‘Here Comes Your Man’ zijn inmiddels heuse klassiekers te noemen in de alternatieve muziekwereld. In maart 2024 keert de Amerikaanse band terug naar Europa en het Verenigd Koninkrijk voor een reeks van drie concerten in vijf steden waaronder Amsterdam. Tijdens deze shows zal de band - voor de eerste keer - hun albums "Bossanova" en "Trompe Le Monde" integraal spelen, evenals andere klassiekers uit hun repertoire.</p>
<p>De Amerikaanse band bereikte een bescheiden mate van populariteit in de Verenigde Staten, maar had vooral succes in Europa. Hun sound beïnvloedde acts als Nirvana, Radiohead, The Smashing Pumpkins en Weezer. De populariteit van Pixies groeide in de jaren na hun breuk in 1993, wat leidde tot een reünie in 2004, uitverkochte wereldtournees en nog vier albums: ‘Indie Cindy’ (2014), ‘Head Carrier’ (2016), ‘Beneath the Eyrie’ (2019) en ‘Doggerel’ (2022).</p>
<p>In 2012 besloot oprichtend bassist Kim Deal de band te verlaten; Black Francis, Joey Santiago en David Lovering besloten door te gaan en brachten het eerste studioalbum van de band in meer dan twintig jaar uit, ‘Indie Cindy’ uit 2014. Na met diverse bassisten te hebben samengewerkt, is de vaste bassist van Pixies sinds 2016 Paz Lenchantin. Het viertal staat bekend om hun sterke live optredens. De sets van Pixies bestaan namelijk regelmatig uit meer dan 30 nummers en vooraf zijn er geen geplande setlists of soundchecks.</p>
    </section>
    <section class='long-html__music-videos'><div class='iframe-wrapper-152px'><iframe src="https://open.spotify.com/embed/album/1xtaONLuwdb5STNnLGNVGi?utm_source=generator" loading="lazy" class=""></iframe></div></section>
    
    </div>
  