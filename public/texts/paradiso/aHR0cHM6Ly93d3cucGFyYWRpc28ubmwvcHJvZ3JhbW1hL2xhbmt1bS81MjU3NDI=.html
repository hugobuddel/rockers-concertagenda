
    <div class='long-html'>
    <section class='long-html__text'>
    <p>De Ierse band Lankum kan niet anders worden omschreven dan uniek.&nbsp;Het viertal combineert traditionele folk met invloeden uit de punk en psychedelische muziek met drones, doedelzak, fluit, viool, gitaar, vocalen en accordeon. In eerste instantie verwacht je daardoor wellicht een onsamenhangend geheel, maar niets is minder waar. Hun eerdere platen werden met lof ontvangen en binnenkort zal ook 'False Lankum' verschijnen, waarop eveneens met drones en sonische vervormingen wordt gespeeld. De band uit Dublin maakt donkere folk met nummers over moord, dronkenschap en de problematiek van de moderne wereld. Door de indrukwekkende stem van Radie Peat, de fluit van Cormac Mac Diarmada en de samenzang van de broers Ian Lynch en Daragh Lynch ontstaat er een zeldzaam intrigerend geluid met onmiskenbare Ierse klanken.</p>
    </section>
    
    
    </div>
  