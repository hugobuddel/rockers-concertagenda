
                <div class="island island-light is-pulled-up">
                    <div class="wysiwyg" property="description">
                        
                                                            <p><strong>Traditiegetrouw: zomermiddagen in het groen</strong></p>
                            
                            <p>Met de zomer in het vooruitzicht is het weer tijd voor nieuwe edities van <strong>Effenaar ‘t Wasven</strong>. Traditiegetrouw zullen deze zomermiddagen weer plaatsvinden op het gezellige terras van Groendomein ‘t Wasven. Op drie zondagen in juni, juli en september zijn we terug en kun je komen genieten van fijne muziek onder het genot van een lekker hapje en drankje. En dat alles omlijst door het unieke Effenaar ’t Wasven zomergevoel. De entree is gratis!</p>
<p><strong>Programma zondag&nbsp;</strong><strong>31 juli</strong><br>14:00 open<br>15:00 – 15:45 La Loye<br>16:15 – 17:00 Silver Lake<br>17:45 – 18:30 Bai Kamara Jr.<br>18:30 – 20:00 DJ uitloop</p>
<p><strong>Over la loye</strong><br>De grauwe gelaagde alt-folk van la loye wordt vaak omschreven als lo-fi of ongepolijst, maar stiekem<br>is de band rondom songwriter Lieke Heusinkveld gelaagd met fraaie details in zowel geluid als woord.<br>la loye verkent niet de gebaande wegen van het menselijke bewustzijn, maar dwaalt langs de<br>spannende olifantenpaadjes, donkere wildgroei en wonderschone open vlaktes. Net als bijvoorbeeld<br>Elliott Smith, Mount Eerie, Radiohead en Big Thief tast Heusinkveld diep in haar reserves om rauwe<br>emotie met frisse, soms hele speelse invalshoeken gestalte te geven. Bij vlagen beklemmende<br>muziek, maar bovenal ongekend mooi.<br><br><strong>Over Silver Lake</strong><br>Na een ontmoeting in de romantische, nachtelijke setting van een oude Amsterdamse kroeg, besloten Marleen Hoebe en Jesse Koch partners te worden in het leven - en later, de muziek. Dit werd de fundering voor het artistieke duo Silver Lake. Aangaande sound, kunnen parallellen getrokken worden met artiesten als Alexandra Saviour, Lana del Rey en The Last Shadow Puppets. Met een knipoog naar het verleden maar de ogen scherp gericht op de toekomst, en middels moderne productietechnieken hand in hand met oude analoge apparatuur, slaagt Silver Lake erin om een synthese te creëren van een vintage, doch eigentijds geluid. Momenteel schitteren ze ook als support act bij de tour van Son Mieux.</p>
<p><strong>Over Bai Kamara Jr</strong><br>Een warme, funky stem, maar net zo nuchter en intiem. De muziek van Bai Kamara Jr. is een mix van soul-, blues-, funk-, R&amp;B- en jazz invloeden.<br>Bai Kamara Jr., zoon van de voormalige Sierra Leone-ambassadeur in België, die opgroeide in het Verenigd Koninkrijk en al meer dan 25 jaar in Brussel woont, is een singer-songwriter die zijn Afrikaanse afkomst in zijn muziek onthult. Kamara's betrokkenheid bij NGO's heeft geleid tot een samenwerking met de wereldster Youssou N'Dour. Twee van Bai's liedjes zijn opgenomen door de Spaanse regisseur Paco Torres voor de film El Vuelo Del Tren (The Magic of Hope). Bai is een briljant componist die zijn zeer divers muzikaal talent laat horen op zijn vijf albums (Living Room, Urban Gipsy, Disposable Society, This Is Home en Mystical Survivors).<br><br></p>

                                            </div>
                </div>
            