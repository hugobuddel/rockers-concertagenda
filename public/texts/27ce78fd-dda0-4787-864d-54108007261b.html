<p></p>
<p>Vandaag hebben we een affiche waar alle emo en post-hardcore fans van gaan watertanden. <strong>Thrice</strong> brak rond 2002 door met de albums ‘The Illusion Of Safety’ en het meesterlijke ‘Artist In The Ambulance’. We hebben het over de begindagen van de emo-hausse die de jaren 00 zouden overspoelen. Zodoende wordt Thrice als zeer invloedrijk gezien. Zelf waren ze snel klaar met het genre en gedurende de jaren veranderde hun sound meer richting alt. rock en post-hardcore. Dat leverde ook geweldige albums op zoals ‘Vheissu’ en ‘Beggars’.  Tijdens deze co-headline tour komt ook <strong>Coheed and Cambria</strong> mee. De band onder leiding van zanger/gitarist Claudio Sanchez is altijd een vreemde eend in de emo-bijt geweest. De band combineerde het genre met prog-invloeden, scheurende solo’s, alt. rock en pop-punk. En daarnaast heeft Sanchez een uitgebreid sci-fi universum uitgeschreven (inclusief comic books en romans). Klinkt bizar, werkt als een trein. </p>
<p>En wat een support erbij, mensen. <strong>Touché Amoré</strong>&nbsp;is één van de allerbeste post-hardcore bands op dit moment. Platen als ‘Stage Four’ en ‘Parting The Sea Between Brightness And Me’ zijn moderne meesterwerkjes. En frontman Jeremy Bolm is de aardigste guy in de scene, ook niet onbelangrijk. Er is echt geen enkel argument om deze show over te slaan. </p>
<p></p>