<p><em>Vid Odens ollon!</em>&nbsp;Dat Zweden mede aan de bakermat van de metal staat, moge geen geheim meer zijn. Maar hier komen ze het even in onze gezicht schreeuwen met een hele <em>tasty package</em>. <strong>In Flames</strong> en <strong>At The Gates</strong> zijn verantwoordelijk voor het ontstaan van de melo-death. Albums zoals ‘The Jester Race’,  ‘Whoracle’ en ‘Clayman’ van In Flames en ‘Slaughter Of The Soul’ van At The Gates zijn meesterwerkjes en verplichte kost voor iedere metalliefhebber. Sinds de jaren 90 zijn de carrières van beide bands anders verlopen. In Flames heeft de deathmetal iets verder naar de achtergrond gedrukt en zijn door de jaren heen steeds populairder geworden. Ze hebben dan ook inmiddels flink wat metal-anthems op hun naam staan. At The Gates hield het na de succesplaat voor gezien en kwam pas in 2013 weer bij elkaar. Dat beviel zo goed dat ze een definitieve doorstart maakte. Zij bleven wel dichter bij de melo-death sound uit hun hoogtijdagen, zonder gedateerd te klinken. Vandaag staan de twee metal grootheden samen op één bill! </p>
<p>En ja, ook de supports komen uit Zweden. <strong>Imminence</strong> is een melodische metalcore band die alweer wat jaren meegaat en vooral in eigen land zeer populair zijn. <strong>Orbit Culture</strong> opent. Deze groove metalband heeft ook invloeden van melo-death en metalcore.&nbsp;<em>Helvetes jävla skit-helvete</em> nog aan toe wat een package.</p>
<ul></ul>