<!-- wp:paragraph -->
<p><strong>Er is geen betere manier om een nieuwe plaat te ervaren dan er live bij zijn en daarom komt PRONK naar Neushoorn! Na ‘partymusic for outsiders’ verwachten we eigenlijk ‘easylistening for insiders’, en dat is het ook wel geworden. Outsiders of insiders, het maakt eigenlijk geen zak uit want PRONK komt met een plaat die nergens rekening mee houdt, die geen businessplan of format kent. Een plaat die 100% uit graagte en rock 'n roll is ontstaan, "eentje waarvan je zin krijgt in alles wat God verboden heeft", aldus PRONK.</strong></p>
<!-- /wp:paragraph -->
<!-- wp:paragraph -->
<p>Nou, zo’n plaat is het geworden, de boogiekelder leek dieper dan ooit en kent daar al helemaal geen regels. De liedjes komen zoals ze uit broekspijpen komen en zijn schaamteloos vanuit het onderbewuste op band geslingerd. Het resulteert in een pot oorspronkelijke rock 'n roll die je laat meeblèren als een bakvis. Als je tenminste tijd hebt gehad om naar lucht te happen want deze fuck-you plaat beukt je wild, knuffelt je warm en laat je headbangen zonder dat je er erg in hebt. De hooks en vette refreinen vliegen je om de oren, ze komen regelrecht vanuit de Sallandse jungle je kroeg, auto, feesttent of hart binnen.</p>
<!-- /wp:paragraph -->
<!-- wp:paragraph -->
<p>Henk Jonkers drumt, Pronk bast jodelt en speelt gitaar, verse Tukker Sam Pols rost berig mee en Dion Legebeke blaft PRONK geregeld zijn mand in. Excelsior Recordings brengt ‘m uit want PRONK wil de kelder uit om die vette plaat te laten glimmen.</p>
<!-- /wp:paragraph -->
<!-- wp:paragraph -->
<p>Sommige platen schreeuwen rock 'n roll, de schreeuw die we zo hard nodig hebben in hard times. Momenteel schreeuwt deze even het hardst, en hij is niet grijs te draaien. Oja, PRONK jodelt in z’n eigen taal, in het oer-Nederlandse Nedersaksische. Dat klinkt internationaler dan ABN, maar dat is slechts bijzaak. Pilsie?</p>
<!-- /wp:paragraph -->
<!-- wp:paragraph -->
<p><em>Zaal: AA-Security Arena | Type: Staconcert | Garderobe gratis</em></p>
<!-- /wp:paragraph -->