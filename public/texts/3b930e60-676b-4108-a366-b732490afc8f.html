<p><strong>Dit is de vervangende datum voor de Gojira show die gepland stond voor zondag 20 februari 2022.</strong></p>
<p>Eindelijk staat <strong>Gojira</strong> voor eerste keer als headliner van hun eigen tour in onze grote zaal. En wat is ze dit succes gegund. De band was al jaren een bizar goede progressieve deathmetal band met meerdere onmisbare albums (waaronder uiteraard meesterwerk ‘From Mars To Sirius’), maar hoeveel lof ze ook kregen of hoe strak ze live ook speelden (ook in 013), ze wisten nooit echt door te stoten tot de absolute headliners. Tot ze zich meer gingen focussen op het progressieve gedeelte van hun sound. Met de plaat ‘Magma’ en laatste worp ‘Fortitude’ valt het eindelijk de goede kant op voor de ecologische metalband. Fans van de ‘oude’ Gojira mopperen wat, maar zelfs zij moeten toegeven dat ook nu nog steeds niemand klinkt als Gojira. Met die <em>signature</em>
gitaarsound vol <em>palm-muted slides, natural harmonics</em> en <em>fret-tapping</em>. Met die idiote <em>drum fills</em> van Mario Duplantier. En natuurlijk die weergaloze schreeuw en milieubewuste teksten van zijn broer Joe.<br></p>
<p>En wat een supports nemen ze mee! Het Nieuw-Zeelandse <strong>Alien Weaponry</strong> stomen wel heel snel door naar de metal eredivisie. Gek is dat niet, want deze jonge honden doen echt iets nieuws: ze maken in hun groove metal sound ruim baan voor hun Maori roots. En dat werkt enorm goed.&nbsp;<strong>Employed To Serve</strong> mag de spits afbijten, maar zet je schrap: met hun meedogenloze post-hardcore en metalcore zijn ze misschien wel de lompste band van deze bill. Halleluja. </p>