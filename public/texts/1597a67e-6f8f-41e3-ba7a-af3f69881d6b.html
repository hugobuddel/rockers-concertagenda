<p>Godspeed You! Black Emperor maakt hypnotiserende postrock en heeft het creëren van nummers met daarin grote tegenstellingen, van geruststellend licht tot onheilspellend hard en van tergend teder tot angstaanjagend duister, tot ware kunst heeft verheven. Het collectief wed in 1994 opgericht in Montreal, Canada. Oorspronkelijk als trio, maar al snel werd het een band met een constant wisselend aantal leden, variërend van negen tot wel twintig muzikanten en visuele kunstenaars. Het album 'F♯ A♯ ∞' (1997) wordt ook vandaag de dag nog gezien als een van de belangrijkste albums in het genre. De CD-versie bevat drie parels van nummers, allen niet korter dan 16 minuten, die stuk voor stuk rustig opbouwen naar een episch zwaar slotstuk.</p>
<p>Tussen 2003 en 2010 was het stil rond de Canadezen, maar het collectief kwam weer bij elkaar voor een door hen gecureerde editie van All Tomorrow's Parties in Engeland. Sinds toen is Godspeed You! Black Emperor weer op volle toeren en brengt het nieuwe muziek uit. Het zevende studio-album 'G_d’s Pee AT STATE’S END!' heeft alleen al op de hoes afgaand onmiskenbaar een GY!BE-uitstraling. De plaat verscheen begin 2021 en is net als de zes voorgangers een krachtige soundtrack van de huidige tijd vol hypnotische met norse doordrenkte postrock.&nbsp;</p>